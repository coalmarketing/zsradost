---
title: "Dvojjazyčný text čeština - španělština: Plaváčci"
url: dvojjazycny text plavacci
description: Dvojjazyčný text a pracovní listy ve španělštině. Trénování
  porozumění textu, práce s překladem, se slovní zásobou a gramatikou v kontextu
  krátkých příběhů a úvah.
category: Dvojjazyčné texty čeština - španělština
author: Mgr. Ludmila Vyčítalová
date: 2025-08-04T11:49:00.000+02:00
tags:
  - dvojjazyčné texty čeština španělština + pracovní listy
image: /assets/images/cms/povídka-plaváčci-bojovnice.png
imageAlt: Obrázek k povídce "Plaváčci".
---
Jednou mi Honza, manžel mé kamarádky,  řekl, že mě obdivuje. Že on se sice považuje
za velmi vzdělaného člověka s velkým přehledem, ale že si je vědom toho,
že mu chybí jakási syrová, praktická stránka těch vědomostí. „Ta autentická,
drsná škola života“ to tenkrát nazval. Že se s ním mazlila rodina i život 
a on tuší, že tudíž postrádá něco, co mám já. 

Přemýšlela jsem o tom mnohokrát. 

Mám skutečně něco navíc? A pokud ano, je skutečně o co stát?

Když se učíte plavat s láskyplnou podporou blízkých,
v pocitu bezpečí a víte, že vás pustí opravdu až tehdy, kdy si budou
jistí, že to zvládnete, aniž byste se ocitli v nebezpečí, posilujete tak
zážitek blízkosti, důvěry ve své lidi a ve svět. A když se něco nepovede,
opravdu tam někdo je, a vy to víte. Z plavání si odnesete pocit vítězství,
radosti ze života, z blízkosti a podpory svých blízkých. Cítíte, jak vaše
hodnota narostla. Právem a zaslouženě se cítíte se sebou spokojeni a zrcadlo
vám nyní nabízí vylepšenou verzi dřívějšího já. Už předtím jste byli někdo, a
teď jste někdo, kdo se naučil plavat! Wooow! Radost! Potlesk! Ty jsi šikula!!!

Co si však odnesete ze zážitku plavání, pokud jste hned
napoprvé do hluboké vody ledabyle vhozeni? Nedej bože, když se ještě někdo na břehu tupě
řehtá, pobaven vašim vyděšeným úsilím se neutopit a s neuvědomovaným zadostiučiněním se uvnitř
zlostně raduje, jak se s tím pěkně perete a bojujete o doušek vzduchu -
když už on nebo ona museli taky a taky to přeci přežili. Možná vás vytáhnou až
kdyby šlo opravdu o kejhák a byli jste pod vodou už opravdu dlouho.

Nebo jinak: co vám zážitek naučení se plavat dá, když jste
do vody museli spadnout, protože si vás trvale nikdo nevšímal a nehlídal vás?
Možná si i všimli, jak na nejistém, věčně podemletém a bahnitém terénu vašeho
života uklouzla vaše dětská nožka a vy jste žuchli do vody, ale jejich vlastní
vzorce, bolesti a omezení jim neumožnily reagovat tak, jako blízkým plaváčka popsaného
výše? 

Budete pak umět plavat? 

Ve většině případů ano, protože máte instinkty a pud sebezáchovy. 

Asi ale není nutno zdůrazňovat, za jakou cenu. Plavání nebude totéž pro oba plavce. 

Jako nebude totéž cokoliv budou v životě dělat a prožívat.

Máte-li to štěstí v neštěstí, že se vám v genech
namíchal ten správný koktejl inteligence, bojovnosti a vzdorovitosti, nedáte
se. Nedovolíte jim, aby z vás udělali sebe samé, stejně zmrzačené duše. Zablácenou
pochodeň zakopete hluboko a svým dětem se skálopevně rozhodnete ji nepředat.

Kousnete se a na své nově naučené plavání se donutíte být
hrdí i přes absenci veškerých opěvujících, obdivných a pochvalných zvolání.
Naučíte se chválit a vůbec reflektovat a hodnotit sami a převezmete za sebe
plnou zodpovědnost. Tím končí dětství a je jedno, kolik vám je.

Možná pak budete mít problém s autoritami.
S věčným pocitem nedocenění od ostatních. Ano, není to malá daň a blbě
se s tím zapadá do kolektivů těch šťastných plaváčků. Do školních systémů
a pracovišť se standardní hierarchickou strukturou a systémem ohodnocení dle
tabulek.  Pod vedení zvyklé na nafukovací
rukávky a záchranné kruhy a pikniky na kraji rybníků, které vás z upřímné nevědomosti
nebo instinktivního strachu ze silnějších a originálnějších osobností bude
neustále držet bokem a zametat vás pod koberec.

Dost dobře možná vás ten bojovný mód dovede do slepých
uliček přehnané sebestřednosti a egoismu. Svět vás možná bude mít za
sebestředné a arogantní kretény a bude se mylně domnívat, že vaše sebevědomí je
přemrštěné. 

Ale nemáte jinou možnost. 

Protože ta voda tam po zbytek života bude čekat dál, kdy to
konečně vzdáte, kdy pochopíte, že to je ten váš úděl. Bude klidně čekat,
hladina někdy lákavě a magicky klidná, jindy zčeřená a výhružná. Močál vás bude
neustále svádět a volat a budete celý život bojovat, abyste ho den po dni s hrdostí
ustávali. A jediná zbraň je vaše vlastní vnitřní síla, kterou si musíte hýčkat
a udržovat v plamenech i za cenu neustále hrozícího vyčerpání a odsouzení
okolím.

Nebudete si chtít přiznat, že to zoufalé tonutí, kdy jste se
cítili tak bezvýznamní, malí a opuštění, vás ocejchovalo navždy.

A tak budete po dlouhé a marné snaze být pochopeni a oceněni
ve své výjimečnosti postupně opouštět nechápající kluby šťastných plavců.
Najdete si svou smečku. Nebo taky ne a budete vlci samotáři. 

A objevíte svou sílu, která je neskutečná a svým způsobem
nekonečná. Ano, je vykoupena mnohým krásným a dobrým, co zůstává na dosah pouze
těm vyvoleným, ale taky stojí za to. Nebo v to alespoň potřebujete věřit,
abyste měli sílu bojovat.

A zítra zas.

Abyste tam už nikdy nesklouzli
znovu.

\---------

K materiálům můžete jít rovnou: 
[](https://page.fapi.cz/19294/nova-stranka-8u077ec2bb)[](https://page.fapi.cz/19294/nova-stranka-8u077ec2bb)
[Dvojjazyčné texty ve španělštině](https://page.fapi.cz/19294/nova-stranka-8u077ec2bb)





[](<>)----------------------------------------------------------------------------------------------------------

*Veškerá autorská práva vyhrazena.*

Text je prvním ze série autorských textů, které budou doprovázeny španělskou verzí a pracovními listy k rozvoji vaší španělštiny. Pokud chcete k textům obdržet španělskou verzi a pracovní listy pro trénování slovní zásoby a gramatiky (zejména pak minulých časů ve španělštině a subjunktivu), velmi ráda vám je zdarma budu zasílat do emailu. 

[](https://page.fapi.cz/19294//nova-stranka-8u077ec2bb)

K odběru dvojjazyčných textů s kompletními doprovodnými materiály zdarma se můžete přihlásit zde: 

<script src="https://se-forms.cz/public/web-forms-v2/subscribe/673769-587t243bh2n6mh7dbfs9vt0cqup6yvv6iei56d27chmbhy2dtb2xplkt4xzbv2d1n9455m2sg5qhcinlf5x2mec5b13hizouqvls" id="se-webformScriptLoader-673769-587t243bh2n6mh7dbfs9vt0cqup6yvv6iei56d27chmbhy2dtb2xplkt4xzbv2d1n9455m2sg5qhcinlf5x2mec5b13hizouqvls" async defer></script>
